Den plats på jorden där den globala uppvärmningen har mest uppenbar inverkan är
Arktis, dvs. området norr om polcirkeln. Tyvärr förväntas Arktis fortsätta
uppvärmas snabbare än resten av jorden, men det råder en hel del osäkerhet i
förutsägelserna. Än så länge har klimatmodeller underskattat hastigheten på
förändringen. Vi mnkelt åste helt elära oss mer om klimatet i Arktis och för
detta behövs det bättre mätdata.

Mätningar ifrån marken är få i Arktis, då regionen till stora delar är ett hav
och för övrigt glest befolkad. Detta betyder att vi måste förlita oss på
satellitmätningar i stor grad. Arktis är ett mycket molnigt område och det
råder polarnatt stor del av året. Detta gör att många satellitinstrument har
svårt att bidra, men mikrovågsmätningar kan utföras obehindrat och utgör
främsta källan till satellitobservationer av Arktis. Dock är det svårt att
extrahera atmosfärsdata ifrån mätningar som utförts över snö och is. Detta gör
att existerande mätningar är starkt underutnyttjade och vårt projekt har som
mål att förändra den situationen. Målet är speciellt viktigt då även fler
mikrovågsinstrument kommer skjutas upp inom några år.

Detta inkluderar AWS (Arctic Weather Satellite). Sverige är initiativtagare och
största finansiär av den första AWS satelliten. I ett andra steg kommer AWS
bestå av en hel konstellation av satelliter (ca 16 st). Vi kommer då teoretiskt
kunna följa vädret i Arktis i detalj, men det kräver att informationen faktiskt
kommer till nytta. Idag är det en bråkdel av data som verkligen utnyttjas för
väderprognoser och klimatstudier. Det samma gäller för Sverige och t.ex.
Östersjön, så projektet kan även bidra till att förbättra väderprognoser på
hemmaplan.

Projektet bygger på att vi i detalj kan simulera mätningarna och en AI-teknik
(maskininlärning) som vi själva introducerat. Genom denna unika kombination 
attackerar vi problemet ifrån ett nytt håll. I nuvarande metoder så måste flera
förenklingar göras som vi undviker genom att använda AI och mer information kan
utvinnas. 


